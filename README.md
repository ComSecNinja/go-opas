# Go-opas
Vielä tänäkin päivänä maailmassa on kolkkia, joissa yli puolet väestöstä on lukutaidotonta. Ehkä vielä meidänkin elinaikanamme saatamme puhua yhtä hämmästyneesti koodaustaidottomista.  
Nykyihminen käyttää päivittäin teknologioita, joiden varsinaisista toimintaperiaatteista hänellä ei välttämättä ole aavistustakaan. Listaan muutaman silmieni edessä olevan asian ja haluan sinun pohtivan hetken verran kuinka monta näistä teknologioista osaat selittää: *laserhiiri, verkkoselain, LCD-näyttö, sähköposti, DVD, Internet*.  [Arthur C. Clarkea](https://en.wikipedia.org/wiki/Clarke%27s_three_laws) mukaillen monille meistä nämä asiat voisivat aivan yhtä hyvin olla taikuutta. Kuinka kaukana ovatkaan ne päivät historiassamme, kun viimeisin kehitysaskeleemme oli tölkinavaaja (1855) tai valmiiksi viipaloitu leipä (1928).

[Koodi2016 -projektin](http://koodi2016.fi/) innoittamana otan päällimmäiseksi tavoitteekseni antaa mahdollisimman hyvät oppimisen eväät ohjelmoinnista kiinnostuneille ja sitä ehkä hieman harrastaneillekin, mutta saattaapa joku konkarikin tutustua tähän kieleen oppaani kautta.  
Tämä opas on tarkoitettu niille, jotka oppivat parhaiten tekemällä ja soveltamalla lukemaansa. Vaikka teoria onkin hyvin olennainen osa tietotekniikkaa, pyrin olemaan tappamatta varsinkaan aloittelevan ohjelmoijan mielenkiintoa heti alkuunsa, enkä siksi aloitakaan tätä teosta kolmella kappaleella jorinaa Go:n takana olevista filosofisista ajatuksista vaan kerron niistä (hyvin) lyhyesti tässä.

Go on Googlen johdolla kehitetty ja kehittyvä ohjelmointikieli, jonka tarkoituksena on saada homma hoidetuksi: oikean maailman ratkaisu oikean maailman ongelmiin. Go ei ehkä ole se trendikkäin vaihtoehto, mutta se antaa vastapainoksi erittäin sukkelan kehitysekosysteemin suurempiinkin projekteihin, loistavan oletuskirjaston ja modernin tuen moniydinprosessoreiden tehojen valjastamiseen sekä rinnakkain ajettavien käskyjen ohjelmointiin. 